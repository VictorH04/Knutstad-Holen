Det hele startet da Karl Knutstad fra Lofoten og Torstein Holen fra Sogn
 møttes på Mindresunde landbruksskole i 1925. 
De to kameratene ble enige om å droppe hver sin yrkeskarriere og satse på fisken isteden. 
De konkluderte raskt med at kysten var selvforsynt på havets delikatesser.
Om de skulle lykkes innen fisk måtte butikken ligge lengst mulig unna havet,
 der vekstpotensialet ville være størst. Så nærmest tilfeldig falt valget på Mjøsbyen Hamar.

– De satte seg ned med Norgeskartet, og så at byen lå langt unna, 
i tjukkeste gris- og pottitland, sier Kjetil Holen – tredjegenerasjons fiskehandler – med et smil.

Gründerne var klare på at skulle de overbevise hedmarkinger om å spise fisk, 
så måtte det være topp kvalitet både på fisken og på egen kunnskap.

– De var nøye på å ha ryddige linjer til alle leverandører, og mer opptatt av kvalitet enn pris.
 Og det er de samme para-meterne vi jobber etter i dag. 
Noen av leverandørene våre har vi hatt med oss i 45 år. 
De kjenner oss godt og vet hvilke krav vi stiller, forteller Holen.

I FISKEHANDELENS FØRSTE ÅR
begynte man med omsetning av konservert fisk; saltet, tørket og røkt. 
De var opptatt av å ha alle produksjonsprosesser selv, og sto for både røyking, salting, skjæring og luting.
Og det er kjennemerket vårt i dag også, vi er en håndverksprodusent. 
Vi bruker gamle metoder og gjør alt fra bunnen av. 
Det er tid- og kostnadskrevende, men vi har ståltro på at det gir et sluttprodukt med topp kvalitet. 
Og tilbakemeldingene vi får, de kan vi leve lenge på, sier fiskehandleren.